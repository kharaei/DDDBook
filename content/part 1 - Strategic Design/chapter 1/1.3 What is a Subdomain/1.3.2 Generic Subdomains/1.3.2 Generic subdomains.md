---
title: 1.3.2 زیر دامنه های جنرال و یا عمومی
weight: 105
type: docs
---

## زیردامنه‌های عمومی

در فصل قبل دامنه‌ی اصلی (هسته) یک کسب‌وکار را تعریف کردیم و گالری کیمیا را مثال زدیم که دامنه‌ی اصلی آن تولید جواهرات و زیورآلات است. در ادامه گفتیم زیردامنه‌ها، عبارتند از:

1-      زیردامنه‌های اصلی

2-      زیردامنه‌های عمومی

3-      زیردامنه‌های پشتیبان

این زیردامنه‌ها مجموعه فعالیت‌هایی هستند که عمدتاً با یکدیگر در ارتباطند و به شرکت‌ها کمک می‌کنند تا به سمت دامنه اصلی حرکت کند. برای مثال گفتیم زیردامنه‌ی اصلی گالری کیمیا می‌تواند طراحی منحصر به فرد آنها باشد. زیرا هم نسبت به سایر رقبا مزیت رقابتی ایجاد می‌کند و هم اینکه کپی کردن آن سخت است.

در این فصل به توضیحات مربوط به زیردامنه‌های عمومی می پردازیم. زیردامنه‌های عمومی (Generic Subdomains) فعالیت‌های عمدتاً تجاری هستند که تمام شرکت‌ها و یا سازمان‌ها به یک شکل انجام می‌دهند. مانند زیردامنه‌های هسته، زیردامنه‌های عمومی هم به طور کلی پیاده‌سازی پیچیده و دشواری دارند. با این حال، این زیردامنه‌ها هیچ مزیت رقابتی برای شرکت ایجاد نمی‌کنند. در اینجا نیازی به نوآوری یا بهینه‌سازی نداریم: پیاده‌سازی‌های آزمایش‌شده‌ای در بازار وجود دارند که تقریبا تمام شرکت‌ها از آنها استفاده می‌کنند.

به عنوان مثال، اکثر سیستم‌ها نیاز به احراز هویت کاربران خود دارند. به جای اختراع یک مکانیزم احراز هویت اختصاصی، منطقی‌تر است که از یک راه‌حل موجود استفاده کنیم. احتمالاً این روش قابل اعتمادتر و امن‌تر خواهد بود چرا که خیلی از شرکت‌های دیگر هم از همین روش استفاده می‌کنند.

به عنوان مثال دیگر، تولید نرم‌افزارهای حسابداری برای یک سازمان هزینه زیاد و پیچیدگی فراوانی دارد، لذا بیشتر سازمان‌ها به جای ساخت مجدد آن، یک نرم‌افزار حسابداری را خریداری کرده و استفاده می‌نمایند.

به مثال گالری کیمیا بازگردیم: گفتیم طراحی جواهرات منحصر به فرد یک زیرداامنه اصلی (هسته) است، اما فروشگاه آنلاین یک زیردامنه عمومی محسوب می‌شود، زیرا به طور کلی می‌توان گفت مشابه همان پلتفرم فروشگاه آنلاین را سایر رقبا نیز استفاده می‌کنند و این نرم‌افزار هیچ مزیت رقابتی ایجاد نمی‌نماید. از این رو توصیه می‌شود برای این نوع زیردامنه‌ها زمان، انرژی و ایده‌ی نوآورانه زیادی خرج نشود.
